---
title: Kurssin I-osan palaute
hidden: true
---

# Kurssin I-osan palaute

Kurssipalautteen antoi 132 opiskelijaa.

Tänä keväänä kaikki kurssin tehtävät olivat samoja kuin viime syksynä, minkä ansiosta kaikki tehtävät olivat valmiina kurssin alkaessa ja niille voitiin asettaa yhteinen deadline. Palautteen perusteella yhteinen deadline oli hyvä ratkaisu ja teki kurssin aikataulusta sopivan joustavan.

Palautteessa tulee esille, että monet opiskelijat pitävät kurssia vaikeana eikä kurssin materiaali tunnu riittävältä. Ensi syksynä kurssi muuttuu uuden opetussuunnitelman myötä, minkä yhteydessä koetetaan parantaa materiaalin ja tehtävien yhteensopivuutta. Opetusvideot ovat saaneet hyvää palautetta ja suunnitelmana on tuottaa niitä lisää.

Ensi lukuvuosi on Tiran uudistumisen aikaa ja tältä ja aiemmilta kursseilta kerätty palaute auttaa uudistamaan kurssia hyvään suuntaan. Toisaalta Tira tulee olemaan myös tulevaisuudessa vaikeampi kurssi kuin monet tietojenkäsittelytieteen kurssit, koska algoritmien suunnittelu on vaikea aihepiiri.

## Numeerinen palaute

Arvioi seuraavia väitteitä (1 = täysin eri mieltä, 5 = täysin samaa mieltä):

* Osaamistavoitteet olivat selvät: 4.23
* Toteutustapa tuki oppimistani: 3.96
* Materiaalit tukivat oppimistani: 3.66
* Arviointi mittasi oppimistani: 4.12

Kurssin raskaus (1 = turhan kevyt, 5 = turhan raskas):

* Työmäärältään opintojakso oli: 3.80

Kurssin kokonaisarvosana:

* Minkä arvosanan annat kurssille kokonaisuutena? 3.98

## Sanallinen palaute

### Miten kehittäisit kurssia?

* Materiaaleissa olisi saanut olla enemmän konkreettisia esimerkkejä ja enemmän voisi avata kaikkia opetettuja asioita. Myöskin tehtäviä varten voisi tarjota jonkinlaisia vihjeitä, sillä koin niiden olevan todella vaikeita, varsinkin jos olisi halunnut tavoitella korkeaa arvosanaa. Hyppy ohjelmoinnin jatkokurssilta tähän oli mielestäni aivan liian kova, sillä koen, että tässä pitäisi saada hirveästi ahaa-elämyksiä tehtäviin liittyen, ja se on melko vaikeaa kuitenkin aika suppean selityksen materiaaleissa ja sitten muutaman videon avulla ja koska aiemmin ohjelmointia opeteltiin mielestäni hyvin etenevän materiaalin ja esimerkkien avulla ja nyt sitten yhtäkkiä pitäisi tajuta ja oivaltaa hirveästi kaikkea ilman suurempaa tukea, vaikka on vasta ohjelmointitaipaleensa alussa. Myöskin aika vaikea kysyä discord-kanavalla apua, jos on aivan pihalla koko tehtävästä eikä tiedä yhtään mistä pitäisi aloittaa. Ja nyt kurssin suorittaneena, en tiedä paljonko tästä sitten jäi käteen ja että mitä minun pitäisi nyt sitten osata ja miten kurssin aiheet/tehtävät hyödyttävät minua missään oikeassa elämässä tai jatkossa? Koen itse olevani hyvä päättelyä vaativissa tehtävissä jne ja menestyväni opinnoissa yleisesti todella hyvin, mutta tämä kurssi oli kyllä mielestäni aivan liian vaikea siihen nähden, mitkä olivat vaadittavat esitiedot tälle kurssille. Ehkäpä tehtäviä voisi olla enemmän, mutta hieman eri tasoisia. Koin kurssin useaan otteeseen todella turhauttavaksi, sillä tehtävien vähyyden takia tuntui, että en edistynyt mihinkään ja kuitenkaan vaihtoehtoisia tapoja suorittaa kurssi tai päästä eteenpäin ei juuri ole, koska ne ensimmäiset viisi tehtävää joka viikolta olivat varmaankin ne helpoimmat, joten jos niihin jumahti, tuskinpa sitten ne seuraavatkaan tehtävän avautuivat yhtään paremmin. Eli ehkä kurssin tekeminen tuntuisi hieman palkitsevammalta, jos tehtäviä olisi enemmän ja ainoastaan kurssin läpäisy ei vaatisi mahdottomia ponnistuksia ja oivalluksia, vaan sitten myös ne oivallukset palkitsisivat enemmän. Saan itse kurssista juuri ja juuri arvosanan 2 ja kaikista aiemmista tkt-opinnoistani olen saanut kohtuu helposti 5. En tiedä oliko tämän kurssin sitten tarkoitus olla ihan pirun vaikea, mutta sitten opetusta tai materiaaleja voisi lisätä ja parantaa vähintäänkin, jos näin on.
* Hiukan enemmän esimerkkejä algoritmin ja tietorakenteen sovelluksista materiaaliin.
* Pieni määrä esimerkkejä, minkälaisissa sovelluksissa esitettyjä algoritmeja käytetään olisi kiva lisä.
* En osaa sanoa
* Lisää käytännöllisempiä vinkkejä oppimateriaaliin.
* En keksi mitään
* Tehtävänantojen hienosäätöä joiltain tehtäviltä
* Usein tuntu että ainoo tapa ratkasta tehtävät oli kysyä kaverilta apua tai "pohtia kovempaa".
* Kaikissa tehtävissä voisi olla mainittuna tehtävän vaatima aikatavoite. 
* Voisi lisätä ehkä tiettyyn ajankohtaan mahdollisuuden kysymyksille vaikka erillisessä etäsessiossa. Uskoisin että useimmat tuskailevat yksin tehtävien kanssa ja tiettyyn ajankohtaan laitettu sessio voisi helpottaa ja tuoda mahdollisuuden niille ketkä eivät muutoin löydä esim. Discordiin kysymään.
* Nyt oli hieman yksin tehtävien kanssa kun ei päässyt osallistumaan pajoihin, ja oli hieman vaikea tietää miten jotkut vaikeammat tehtävät olisi pitänyt ratkaista koska algoritmin aikakompleksisuus aina iski validaatiossa vastaan.
* Tehtävänanto sisältäisi koodin jolla pulma ratkeaa, ja oppilas saisi pisteen piirtämällä esimerkiksi rekursiivisen funktion kulun kutsu kutsulta auki jollakin pienellä syötteellä.
* tehtävät voisi olla vähän helpompia
* Luentotallenteet olisivat kivoja, kurssikirjan selaaminen oli välillä melko raskasta
* En näe mitään erityistä kehitettävää, ehkä jotkut Tirakirjan algoritmit oli heikosti selitetty ja piti etsiä tietoa muista lähteistä.
* Enemmän esimerkkejä tehtävii 
* Olisi voinut olla enemmän helpompia harjoitustehtäviä (vaikkapa ilman pisteytystä tai vähemmillä pisteillä) asioiden ymmärtämisen edistämiseksi, ennen kuin pystyy tekemään noita vaikeita tehtäviä.
* Ihan kiva kurssi, mutta paikoitellen raskas. Enemmän kevyempiä tehtäviä niin, että pisteitä pystyisi keräämään helpommin
* Olisin toivonnut vähän lisää video esimerkkejä joka viikolle. Myöskin malliratkaisuissa voisi enemmän avata tehtävän ratkaisemista ja sitä miksi kyseinen ratkaisu toimii. Ylipäätään hyvä ja todella haastava kurssi.
* eos
* Joidenkin tehtävien idean keksiminen vei valtavan paljon aikaa. Discord-kanavasta ja videoista oli tässä kyllä apua, mutta jäin miettimään, että voisiko jotakin lisämateriaaleja vielä olla.
* Kurssi oli muuten erittäin kiinnostava, mutta monesti tuntui siltä, että vaikka olin ymmärtänyt kaiken kurssimonisteessa olevan asian, niin en saanut läheskään kaikkia tehtäviä ratkaistettua. Ymmärrän, että ongelmanratkaisukykyä kehitetään ja vaaditaan tällä kurssilla, mutta 2-3 tehtävää viikossa, jossa piti hoksata jonkun tietyn asian, ilman että se välttämättä testaa miten hyvin ymmärtää viikon aiheen, oli mielestäni liian työlästä ja ajan vaativaa.
* Enemmän käytännön materiaaleja. Nyt tuntui, että tehtävien kanssa oli lopulta aika yksin. Discord on toki oikein hyvä kanava avun kysymiseen, mutta useinkaan vastaukset kysymyksiin eivät auttaneet tehtävien kanssa.
* Tehtävissä joissa annettu koodipohja niin voisi laittaa sellaisen tekstikentän missä on kopiointinappi ettei tartte maalata. Markdownissa ainakin käytetty tälläistä, esim github. No tämä on aika pieni juttu.. :D
* Muuta lisättävää ei ole; kurssi on mainio!
* Verrattuna ohjelmoinnin perus- ja jatkokursseihin tämä oli käsittämättömän työläs opintopisteisiin nähden.
* Videoesimerkkejä, tai hyvin kommentoituja esimerkkikoodeja voisi olla enemmän. 
* Kurssi on jo nyt hyvä. Yhteinen deadline on loistava idea. Standarditehtävät (esim Binäärihakupuu, Lehdet, Potenssi, Alkuluvut, Lisäysjärjestäminen, Lomitusjärjestäminen, Kuplajärjestäminen, Laskutoimitus) voisi ehkä korvata vähemmän tunnetuilla, mutta tämä on minun subjektiivinen mielipiteeni ja kurssin henkilökunta varmasti tietää paremmin minkä tyyppiset tehtävät sopivat tilanteeseen. Vaikeustasoa ei kuitenkaan tule madaltaa kurssin tulevissa toteutuksissa jotta suoritusmerkinnällä ja arvosanalla olisi edelleen arvoa.
* Rekursiota voisi opettaa enemmän, sen hahmottaminen on edelleen vaikeita. Olisi myös kiva jos pystyisi motivoida opiskelijoita tekemään enemmän tehtäviä kuin minimi 5. Ainakin omalla kohdalla nyt pohdin palaamista vko1 tehtäviin ja tekeväni lisää, mutta se tuntuu hieman niheältä.
* Luentoja pliis
* Olisin itse kaivannut jotain "aikataulua" ja opetusta. Alussa oli vaikea aloittaa tyhjästä, eikä tiennyt mikä oli ns. hyvä määrä.
* Lisäisin vaikeimpiin tehtäviin vinkkejä.
* paranneltu materiaali?
* Kurssi oli varsin mukava, mutta joidenkin tehtävien yhteydessä olisi voinut olla huomio sen haastavuudesta, tai tehtävien järjestystä voisi muokata vastaamaan niiden haastavuustasoa.
* Rekursiota olisi voinut käsitellä materiaalissa vähän tarkemmin, että miten sitä käytetään tehokkaasti. Myös tehtävissä oli välillä epäselvää, että mitä tehtävässä itseasiassa pyydetään: välillä tehtävissä oli aikavaatimuksia, joista ei mainittu tehtävänannossa. Näihin tarvittaisiin selvyyttä, että miten nopeasti algoritmin tulee toimia.  Joskus olisi myös ollut tarvetta jonkinlaiselle vinkille, että minkälaista tietorakennetta algoritmin toteutuksessa kannattaisi käyttää, sillä monissa tehtävissä oli vain yksi toimiva ratkaisu. Myös itse tehtävänannot olivat usein kompakysymysmäisesti harhaanjohtavia, ja välillä joutui arvailemaan, että pitääkö tehtävänannon ohjeita noudattaa, vai keksiä jotain muuta, joka vaikuttaa noudattavan ohjeita (4. viikon pikalista-tehtävästä tarkalleen, "selitys"-kohdassa näytetään miten listaa muutetaan, mutta oikeassa ratkaisussa lista ei itseasiassa muutu ollenkaan).  Muuten oikein kiva kurssi, tykkäsin tästä toteutuksesta että arvosana riippuu ihan suoraan tehtäväpisteiden määrästä.
* Kurssi on samaan aikaan raivostuttavan ja antoisin kurssi millä olen ikinä ollut. Tehtävät vaativat paljon, mutta ratkaisun löytyminen palkitsee. Muutaman esimerkki tehtävän per viikko/aihe olisin toivonut enemmän esim. videoihin, mutta googlen ja tukikanavien kanssa kyllä pärjää. 
* Teoriapuolestakin voisi olla tarjolla enemmän videomateriaalia noiden koodausesimerkkivideoiden lisäksi.
* Enemmän esimerkkeijä materiaaleissa. 
* Kurssitehtävissä on useimmissa tapauksissa varsin hyvä selitys tavoiteltavasta toiminnalisuudesta. Muutamissa tehtävissä tavoiteltava toiminnallisuus jäi hieman sumekasi, mutta onneksi DIscordista löytyi lisäapuja. Näitä discordin lisäselityksia voisi ehkä lisätä sinne tehtäväpohjiin.
* Näin puolessa välissä kurssia kaikki tuntuu vielä aika teoreettiselta. Tässä alkaa selviämään mitkä asiat aiheuttavat pullonkauloja yms. mutta reaalimaailma tuntuu jotenkin etäiseltä. Toisaalta puhtaasti teoreettinen on yksinkertaisempi mallintaa/ymmärtää. Kiinnostaisi tietää miten pythonissa saa rivikohtaisen analyysin käytetystä ajasta.
* Kurssia suositellaan ensimmäisen vuoden keväälle, mutta kurssia tehdessä tuntui, että olisi vaadittu enemmän esitietoja, kuin tässä vaiheessa on mahdollista. Tehtävät itsessään oli hyviä mutta niitä olisi voinut olla enemmän joka viikolle nimittäin tällä hetkellä joka viikon ensimmäiset muutama tehtävää ovat erittäin helppoja ja loput taas tuntuvat mahdottomilta tehdä tarjotun kurssimateriaalin ja olemassa olevien taitojen avulla, joka vei opiskelusta kaiken mielekkyyden erittäin nopeasti. Esimerkiksi TIKAPE kurssin SQL Trainer tehtävissä ei ollu tällaista ongelmaa, nimittäin tehtävien vaikeus nousi samaa tahtia kuin taidot ehtivät kehittyä. 
* On hyvä, että kurssin tehtävät ovat saatavilla koko kurssin ajan. Viikkojen viimeiset tehtävät ovat sopivan hankalia niin, että korkeampien arvosanojen eteen joutuu oikeasti miettimään käyttämään aikaakin (ehkä joidenkin tehtävien osalta liikaakin, mutta tehtäväkohtaiset vaikeudet lienevät yksilöllisiä). Kurssin päätös -tehtävän muotoilu on hieman epäselvä sen suhteen, missä järjestyksessä ja millä aikataululla siihen liittyvien toimenpiteiden tulisi olla valmiita. Kuitenkin onnistunut toteutus ja saattaa oppiakin enemmän vaikeiden tehtävien parissa kuin perusasiaa tenttiin kertaamalla. Myös materiaali on riittävä ja ymmärrettävä.
* Osaamiseeni sopiva kurssi. Tosin osasin ison osan materiaalista valmiiksi, mutta algoritmien kehitys on silti sopivan haastavaa. En tiedä mitä kehittäisin
* Tuntui, että joihinkin tehtäviin tarvittavat ratkaisut vaativat oivallusta, jollaista ei ole esitelty kurssin verkkoluennoilla tai materiaalissa, jolloin ratkaisu käytännössä keksittiin itse rankalla päättelyllä ja ahkeralla googlailulla. Tämän voisi varmaan välttää jos verkkoluentoja olisi enemmän/olisi ihan live luentoja, joissa voitaisiin käydä asioita tarkemmin.
* Olis kivaa jos olis ylimääräisiä tehtäviä joita tekemällä vois saada ideoita miten lähestyä vaikeampia tehtäviä.
* miksi kurssin läpäisyyn vaaditaan 35 pistettä, kun maksimi on 56?? Minusta 5 tehtävän pakkoläpäisy joka viikko on liian tiukka, 4 riittäisi ja minimissään 31 pistettä kurssin läpäisyyn
* Lisäisin vinkkejä tms. tehtäviin, jotta yleisimmät kysymykset(jotka näyttäisivät toistuvan kurssin Discord-alustalla) olisivat käsitelty jo tehtäväsivulla.
* Parantaisin kurssia niin, että joka viikolla olisi esimerkiksi 15 tehtävää, joista suurin osa vaikeudeltaan noin keskivaiheen tehtäviä. Nyt tuntui että oppimisen kannalta kurssilla oli liian vähän ns. kehittäviä tehtäviä. Ohjelmoinnin perus- ja jatkokurssilla tämä oli mielestäni toteutettu hyvin, koska niissä oli paljon perustehtäviä, jolla pysyi harjoittelemaan uutta asiaa ja kehittämään rutiinia. Vaikeat tehtävät eivät missään nimessä ole huono juttu, mutta jotta niitä pystyisi realistisesti yrittämään, niin mielestäni tarvittaisiin vähän enemmän harjoittelua perustehtävillä.  Kurssilla käytettävät termit on määritelty melko epämääräisesti tai ei ollenkaan. Esimerkiksi tällä kurssilla "osajono" tarkotti aina yhtenäistä osajonoa, kun taas matematiikassa sen ei tarvitse olla yhtenäinen.  Toinen mieleentuleva esimerkki on "inversio", jonka tarkka määritelmä piti etsiä googlella.
* Jotenkin toivoisin kurssin olevan Ohjelmoinnin perusteiden ja Ohjelmoinnin jatkokurssin kaltainen. Kyseisillä kursseilla tasaisesti rakennetaan opiskelijan työkalupakkia kohti vaikeampia tehtäviä, TIRA taas heittää lapsen suoraan syvään päätyyn ilman kellukkeita. Tirakirjan asiat eivät ainakaan itselle auenneet kunnolla, mutta saattaa olla, että tämäkin on vain yksilöllistä. Omalla kohdalla 40 tehtävän ratkaiseminen vaati todella paljon tunteja viikottain ja tuntuukin, että ajankäyttöön suhteutettuna 40 tehtävän "ansaitsema" arvosana 2 tuntuu melko lannistavalta. Olisi myös ehkä hyödyllisempää, jos tehtävät olisivat enemmän strukturoitu siihen suuntaan, että ne valmistaisivat enemmän tulevaisuuden työelämään.
* Mielestäni kurssi on hyvä juuri näin - erityisesti pidin siitä, että oikeasti vaikeampia tehtäviä oli esimerkiksi ohjelmointikurssiin verrattuna reilusti. Näihin voisi kuitenkin olla vinkkejä lähempänä, nyt niitä löytyi parhaiten Discordin hakutoiminnon avulla. Toisaalta oppiminen tulee niissä sitä kautta, että joutuu miettimään ja keksimään tekniikan itse sen sijaan, että sitä olisi suoraan edes esitelty materiaaleissa.
* Vaikeimpien tehtävien tehtävänannoissa voisi olla hieman enemmän vinkkejä
* Enemmän esimerkkivideoita. Tehtävissä vaikeustaso välillä liian suuria. Ensimmäiset 1-5 usein helpohkoja, mutta seuraavat niin vaikeita, että en saanut oikeastaan kuin muutaman näistä edes tehtyä. 
* Videoita voisi olla hieman enemmän
* En ymmärtänyt kaikkia mallivastauksia kovin hyvin, jolloin en voinut vertailla omaani niihin ja nähdä, missä kohdissa olisi ollut parannettavaa. Lisäksi kekotehtävissä voisi ehkä mainita, että valmiita funktiota (esim. heapup, heapify) saa käyttää. Ajattelin aluksi, että näiden käyttäminen on huijaamista, vaikka näin ei tietenkään ollut ja mallivastauksetkin perustuivat kyseisiin funktioihin.
* Viikon 4 tehtävät pikalista ja pino olivat vaikeita hämäävän tehtävänannon vuoksi, niiden kaltaisissa tehtävissä voisi mainita että koko listaa ei tarvitse muokata vaan käyttäjälle tulee antaa illuusio että listaa muokataan
* Olisin kaivannut hieman enemmän esimerkkejä, joiden avulla ymmärtää peruskäsitteitä. Kurssin työmäärä oli aika arvaamaton, kun jotkut jutut tajuaa nopeasti ja jotkut hitaammin.
* Enemmän luentotyyppisiä tallenteita, joissa käytäisiin erilaisia (myös haastavampia) tehtäviä kohta kohdalta läpi. Yleisesti esimerkkejä erilaisten tekniikkojen soveltamisesta lisää. Kurssikirja oli hyvä, siitä plussaa.
* verkkokurssitoteutuksena hyvin toimiva. Ei mielessä kehitysideoita
* Lisää kurssivideoita kiitos :)
* Tehtävän annot voisivat olla joissain tapauksissa hieman selvempiä. Lisäksi olisi hyvä, jos joistakin käytettävistä rakenteista olisi enemmän selventäviä esimerkkejä. Esimerkiksi viikolla 4 (listat) oli jossain tehtävässä käytettävä set-tyyppistä rakennetta listan korvikkeena. Tästä set-rakenteesta ei ollut ohjelmoinnin perus- ja jatkokurssilla mitään mainintaa. Nyt sen eroavaisuudet listan kanssa jää vain opiskelijan oman selvittämisen varaan.
* Videot olivat hyödyllisiä ja niitä voisi olla enemmänkin. Materiaalia voisi kehittää erityisesti viikon 6 osalta, joka ainakin minulle oli selvästi muita viikkoja haastavampi. 
* Mielestä materiaalissa olisi voinut olla enemmän esimerkkejä.
* hyvä näin tehtävät olivat monipuolisia
* Lisäoppimateriaalia siitä kuinka päästä kohti vaikean tehtävän ratkaisua. Yleensä viikon viimeisissä tehtävissä ei edes tiedä millä ihmeen tekniikalla vastausta pitäisi yrittää. Jos olisi joku systeemi hyväksi havaittuja ratkaisun vaiheita materiaalin ohessa olisi siitä iso apu ja se alentaisi koettua työmäärää vaikka kurssin vaativuustaso pysyisi samana.
* Kurssimateriaali ei useinkaan anna työvälineitä tehtäviin, vaan opiskelija joutuu monessa yhteydessä kääntämään tehtävänantoja englanniksi ja googlailemaan apuja. Tietysti tämä karsii jyvät akanoista, mutta perus- ja jatkokurssin pohjalta kurssin tekeminen tuntuu useimmiten siltä, että ei enää liikuta lähikehityksen vyöhykkeellä ja kun lopulta saa tehtävän runnottua läpi, on tunne enemmän ahdistunut kuin helpottunut.
* Eri tyyppisiä käytännön toteutusesimerkkejä
* Enemmän tehtäviä, että saisi opeteltua uuden asian helpompien tehtävien avulla ja sitten siirryttyä vaikeampiin
* Materiaalissa olisi enemmän esimerkkejä kirjallisesti
* Arvostelu on ehkä vähän turhan tiukka. Tuntuu että ansaitsisin paremman arvosanan nähdyn vaivan perusteella.
* Enemmän koodiesimerkkejä. Lisää opiskelumateriaalia.
* Enemmän teoriaa
* Nyt oli ilmeisesti ensimmäistä kertaa tarjolla kaikki tehtävät (myös Tira II:n osalta) heti kättelyssä, joten eiköhän tämä kurssi ole kehitetty nyt niin pitkälle kuin mahdollista. Nähdäkseni tehtävien tasokin on nyt sellainen, että siedettävällä työmäärällä kurssista on kaikkien mahdollista päästä läpi. Jos tätä haluaisi laajentaa siihen suuntaan, että useammat pääsisivät läpi, niin ehkä niitä vähemmän vaikeita tehtäviä voisi olla useampia, että niistä voisi valita. Voisi olla vaikka joka viikolle 6-7 tehtävää, joista voisi valita viisi ja niiden lisäksi kolme vaikeampaa tehtävää. Ohjelmoinnin perusteet- ja jatkokursseilla oli tehtäviä kasapäin ja vaikka itse aloitin ohjelmoinnin nollasta, niin noiden kurssien jälkeen koin jo jotain osaavanikin. Ehkä näidenkin kanssa voisi olla enemmän ja helpompia tehtäviä, vähän niin kuin verryttelyyn, ja sitten vaikeampia tehtäviä, joiden ratkaisemista vaaditaan hyvään arvosanaan. (Löysin kyllä CSES-serveriltä jotain algoritmitehtäviä harjoittelua varten, hienoa että niitä on tarjolla, vaikken vielä niitä kokeillutkaan.)
* Enemmän koodi esimerkkejä
* Olisi hyvä tietää, millä tavalla kurssilla opitut asiat ovat relevantteja käytännössä. Olisi myös hyvä saada jonkinlainen yhteenveto joka viikon / periodin lopussa, missä tiivistetään, mitkä kurssin asiat ovat olennaisia osia ohjelmoijan osaamisessa ja mitkä asiat ovat ns. "hyvä tietää mutta ei välttämätöntä" -tasoa. 
* Tehtävänannoissa olisi välillä kaivannut edes jonkinlaisia vinkkejä, jos pelkän kurssikirjan avulla ei meinannut päästä tehtävässä liikkeelle. Monet tehtävänannot on muotoiltu hämäävästi niin, että pyydetään tekemään jotain, mutta oikeasti pitää vain selvittää tulos mikä saataisiin jos tehtäisiin mitä pyydetään, mutta ei oikeasti tehdä.
* Tehtäviä tehdessä ei tunnu oppivan yhtään mitään jos oikeaa vastausta ei satu keksimään. Tätä on vaikeaa ratkaista, mutta luennot voisi olla hyviä. Ainakin aloitusluentojen nauhoitteet olivat mielenkiintoisia ja hyödyllisiä. Videot auttoivat myös joihinkin ongelmiin antamatta suoraan oikeaa vastausta. Luentoja/videoita siis lisää!
* Alustaisin kurssia jonkinlaisella yleisellä lähestymistavalla alogoritmien ratkaisemiseen. Esim. 1. etsi vaatimuksen reunaehdot 2. pilko vaatimukset yksittäisiin osiin jne. tyyppisesti
* Materiaaleja voisi olla vielä hieman enemmän ja kattavammin.
* Osa tehtävistä voisi olla helpompia, jotta läpipääsyyn vaadittava määrä tehtäviä tulisi varmasti täyteen. Tällöin olisi myös enemmän motivaatiota tehdä lisää tehtäviä.
* Prujussa jotakin soveltavampaa koodia. 
* Enemmän videoita materiaaliin
* Kurssimateriaalien videoissa voisi olla yksi kokonainen luento per viikko, ja tirakirjaa voisi kehittää myös, mm. yrittämällä saada kuvat mahdollisimman lähelle niistä kertovaa tekstiä, kuvien olisi loogisempi olla tekstin alapuolella, ja java-kohdat voisi heittää pois sillä niistä oli enemmän häiriötä kuin hyötyä
* Lisäisin vielä jotain tukevaa materiaalia. Esimerkiksi enemmän esimerkkitehtäviin esimerkkiratkaisuja pythonilla. 
* Olisi voinut olla enemmän opetusvideoita ja esitelty esimerkkejä, miten eri tietorakenteita voidaan käyttää.
* Materiaaleja pitäisi olla enemmän mitkä auttaisivat tehtävien kanssa. En käy helsingin yliopistoa, joten koska en päässyt ohjelmoiti pajoihin, tuntui että ongelmien kohdatessa ei ollut oikein apuja. Sillä videomateriaalit yleensä auttoivat vain ensimmäisen kahden tehtävän kanssa. Videoiden määrä ja niiden sisältö oli hyvin minimaalista, joten enemmän tarvittaisi, sillä kurssi on kuitenkin etänä.
* Monissa tehtävissä testisyötteet olivat turhan yksinkertaisia. Kun palautus ei mennyt läpi, tuli yksi kerrallaan vaikeampi erikoistapaus vastaan ja monesti koodista tuli spagettia. Mielestäni heti alkuun tulisi antaa vaikeampiakin testitapauksia, jolloin pystyisi nopeammin näkemään, että onko valittu ratkaisualgoritmi ylipäätään sovelias kyseiseen ongelmaan.
* En mitenkään
* Enemmän videoita, joissa käydään asioita läpi.
* Materiaali voisi tukea kurssitehtäviä enemmän.
* Enemmän esimerkkivideoita asioiden sisäistämiseksi ja antamaan enemmän ideoita ongelmien ratkaisemiseksi. Tämänhetkiset videot näyttivät miten ongelmia saadaan ratkaisua ja kertoi lyhyesti, jos ollenkaan, MIKSI kyseinen lähestymistapa valittiin ja mikä oli ajattelun taustalla. Muutamissa videoissa oli kohta, jossa kerrottiin "usein tämänkaltaisissa tehtävissä kannattaa..". Nämä kohdat olivat todella hyödyllisiä tehväviä tehdessä! Esimerkeissä ongelmia olisi myös voitu ratkaista kahdella tyylillä. Toinen ratkaisutapa samaan ongelmaan voisi tuoda monille ahaa-elämyksiä.  Yhteenvetona: videoissa voisi olla n.2-5min enemmän algoritmista ajattelua selittäviä osioita. Välillä tuntui, että kurssin tarkoitus oli, opettamisen sijaan, mitata sitä, kuka jo entuudestaan osaa tietorakenteita ja algoritmeja. Tämän takia kurssiin käytetään isoja määriä työtunteja.    Teoriavideot voisi olla hieno lisä.
* Kurssisivu (tira.mooc.fi) toimii ainakin omassa kännykässäni melko huonosti mobiiliversiona, eli sitä voisi viilata. Varsinaisesta kurssin asiasta ei nyt tule mitään erityistä mieleen, oli mielenkiintoisia tehtäviä, kiitos!
* Osittain kurssimateriaali ei mielestäni tukenut riittävästi tehtävissä
* Kirja esitteli teoreettisen taustan ja yhden/pari erittäin pinnallisen implementaation, mutta jäi turhan teoreettiseksi. Joitain käytännön esimerkkejä sovelluksista olisi kiinnostava myös nähdä.
* hyppy "helpoista vaikeisiin" tehtäviin on suhteellisen suuri lähes kaikissa kappaleissa. Keskitason tehtäviä voisi olla enemmän
* Tehtävissä voisi olla vielä enemmän esimerkkejä
* Itse kaipasin eri tietorakenteiden hyväksikäyttöesimerkkejä yritysympäristöjen esimerkkien kautta.
* Lisäesimerkkejä erityyppisiin ongelmiin!
* oli minusta aika itsenäinen tyyli
* Näin ilman koetta ja suhteellisen vähäisellä tehtävämäärällä työmäärä arvosanaan 5 vaikutti olevan kohtuuttoman suuri eikä oma arvosana tunnu reilulta työmäärään nähden. Kuitenkin alhaisempiin arvosanoihin nähden työmäärä oli ok. Apua tehtäviin oli myös vaikea saada. Olisin kaivannut enemmän esimerkkejä tms. Stressitaso oli myös korkein tähän asti suoritetuista kursseista, koska tuntui usein todella vaikealta saada edes 5 tehtävää tehtyä viikolla. Onneksi kuitenkin deadline oli tarpeeksi myöhään, että jäi enemmän aikaa tehdä puuttuvia tehtäviä.
* Kurssin oppikirjasta ei ollut juuri mitään hyötyä, kun asiat oli selitetty todella lyhyesti ja esimerkkejä ei paljoa ollut. Videoesimerkit olivat hyviä, mutta niitä oli aivan liian vähän. Ennen kuin tehtäviä pääsi tekemään joutui tekemään monen tunnin googlauksen, jotta löysi materiaalia, joilla tehtäviä pystyi lähteä tekemään. Eniten tältä kurssilta opinkin googlettamista, enkä niinkään algoritmien tekemistä. En yleensä pidä luennoista, mutta tällä kurssilla niistä olisi voinut olla hyötyä kun aihe oli niin teoreettinen. Itseäni myös ärsyttää se, että olen käyttänyt tehtäviin hyvin paljon aikaa, ja silti arvosana jää vain ykköseen, koska tehtävät ovat liian haastavia. Voisi esimerkiksi olla nykyinen malli, että 5 tehtävää joka viikolta riittää arvosanaan 1, mutta voisi olla jotain vähän helpompia extra-tehtäviä, joita tekemällä arvosanaa voisi nostaa.  
* Vähän vaikeammissa tehtävissä voisi antaa jonkinlaista vinkkiä mihin suuntaan lähteä tekemään tehtävää.
* Ehkä jotain syventäviä luentoja voisi olla, ettei pelkästään olla mooc-materiaalien varassa. Toisaalta myös tällaisessa vapaammassa mooc-versiossa on omat hyvät puolensa. 
* Pidin siitä, että kaikkien viikkojen tehtävät olivat auki kokoajan, ja että kurssia sai suorittaa täysin omaan tahtiin. Tehtävät olivat pääosin aika hankalia, ja joihinkin tehtäviin meni monia tunteja. Jos suunnittelisin itse pisteytyksen, tekisin niin, että jokaiselta viikolta pitäisi suorittaa esim. 4 kpl tehtäviä ja pisteitä voisi saada myös yrityksestä eikä vain täysin oikeasta vastauksesta (esim. 2p oikeasta vastauksesta ja 1p tarpeeksi monta testiä läpäisseestä vastauksesta). Toki tällöin suoritukseen vaadittava pstemäärä nousisi vaikka minimi tehtävämäärä olisi se 35. Pakollisten 4 tehtävän/viikko lisäksi saisi sitten kukin valita miltä viikolta tekisi loput 1/viikko niin, että minimi 35 tehtävää tulisi kuitenkin täyteen. 
* Enemmän materiaalia, esimerkkejä. Tehtäväpohjissa voisi olla useampi erilainen testi, koska usein kaikki pohjassa olevat menivät läpi, mutta palautuksessa eivät. Näin olisi helpompi tutkia tehtävän vaatimuksia ennen palautusta.
* Lisä tietoa joutui hakemaan paljon internetistä, koska materiaali ei aina avannut sitä tarpeeksi hyvin.
* Lisää esimerkki videoita
* Tehtäviin näkyviin aikavaatimukset, nyt osassa ei ole.
* Kurssimateriaali, jossa luettava materiaali on integroitu tehtävien joukkoon (esim. ohpe, ohja, ja fullstack -kurssit) helpottaa opiskelua. Varsinkin vaikeampien tehtävien osalta voisi olla kätevää saada jotain vihjeitä esimerkiksi siitä, mitä kannattaa lukea tai mihin perehtyä, että tehtävän suorittaminen onnistuu. Kurssin Discord-ryhmä oli toisaalta tässä tosi hyödyllinen.
* Osa harjoitustehtävistä oli sellaisia, että oli vaikea nähdä kuinka pelkän kurssimateriaalin perusteella niihin oli tarkoitus löytää ratkaisu. Ehkä joihinkin tehtäviin voisi lisätä vinkkejä siitä kuinka tehtävää kannattaa lähteä ratkaisemaan. Tuntuu turhauttavalta, kun ratkaisun ideasta ei saa kiinni, vaikka luulee ymmärtäneensä kyseisen viikon materiaalin.
* Kurssin tehtäväpatterit kaipaavat uudistamista. Useimmilla viikoilla tehtävät 1-5 saa tehtyä todella nopeasti, joskus jopa tunnissa. Tehtäviin 6-8 saa sitten helposti tuhrattua aikaa paljonkin, joidenkin viikkojen kohdalla liikaakin. Ongelma on se, ettei 'siltatehtäviä' helppojen ja vaikeiden välillä oikein ole. Tirakirja ei myöskään tue vaikeampien tehtävien ratkaisussa oikeastaan mitenkään. Tulee tunne, että kurssin tehtäväpatterit on rakennettu arvosanaskaalojen väkinäisen ylläpitämisen pohjalta, vaikka fokus pitäisi olla siinä, että oikeasti oppisi tekemään hyviä algoritmeja erilaisissa tilanteissa. En suinkaan tarkoita, että kaikki pitäisi antaa valmiiksi pureskeltuna, jotta kaikki saisivat vitosen, mutta nyt työkaluja ongelmien ratkaisemiseen annetaan liian vähän.  Tehtäväpattereihin tulisi siis lisätä esimerkiksi haastavien tehtävien kaltaisia tehtäviä, joissa on viallinen koodipohja jo valmiina ja opiskelijan tehtäväksi jää korjata algoritmi toimimaan oikein (tai viallisen koodin sijasta pseudokoodia, joka täytyy toteuttaa). Toki tässä täytyy huomioida, ettei koodia voisi aivan suoraan käyttää vaikeampien tehtävien ratkaisuun. Mutta idea siis olisi, että opiskelija saisi positiivista tuntumaa haastaviin pulmiin ennen kuin joutuu niitä alusta asti itse ratkomaan. Tämä johtaisi siihen, että kurssilla oppisi paremmin hyviä algoritmikäytäntöjä. Nyt haastavien tehtävien ratkaisut ovat monesti aikamoisia räpellyksiä ennen kuin näkee mallivastauksen ja tajuaa, kuinka helposti ongelma olisi voinut ratketa.  Tehtävien pisteiden osalta tulisi myös olla jokin systeemi, jolla tehtäviä useasti tuloksetta yrittäneet saisivat edes jotain palkintoa verrattuna siihen, ettei ole yrittänyt ollenkaan. Kun laittaa 10+ tuntia tehtävään päästen kenties aika lähellekin oikeaa ratkaisua, mutta lopulta löytäen kädestään pelkän luun, tehtävästä jää negatiivinen maku suuhun. Voisi olla esimerkiksi niin, että testien läpäisy jollain virhemarginaalilla voisi tuottaa vaikka neljännespisteen. Tämä saattaisi myös kannustaa monia yrittämään vaikeita tehtäviä, vaikka he eivät ehkä uskoisikaan saavansa niitä tehtyä. Olen kuullut (ja varmasti sen tiedättekin), että aika moni jättää nuo vaikeimmat täysin väliin juuri tästä syystä ja into kurssin loppuun viemiseksikin saattaa lopahtaa samalla, ja siinä menee harmillisesti paljon oppimismahdollisuuksia hukkaan.  Lisäksi tehtävissä voisi olla systeemi, että liian hitaiden mutta muutoin oikeellisten ratkaisujen tuloksena testit antaisivat vinkin, miten algoritmia nopeuttaa. Tämän voisi kenties lisätä tekstiin, jonka testi palauttaa tilanteessa, jossa koodi käytti liikaa aikaa. Vinkki voisi viitata vaikkapa mahdolliseen samankaltaiseen ratkaisuun toisessa tehtävässä, antaa avustavaa pseudokoodia tai kertoa esimerkiksi, millaisia tietorakenteita tehtävässä kannattaa yhdistellä.  Kaiken kaikkiaan kurssin tehtävien tekeminen oli (useimmiten) mukavaa ja opettavaista, mutta, vaikka tehtäviä tulikin tehtyä ihan kiitettävä määrä onnistuneesti, tuntui, että aika paljon enemmänkin olisi voinut oppia, jos tirakirjasta saisi tehtävien ratkomiseen enemmän tukea ja tehtäväpatterit olisi suunniteltu opettamaan hyviä algoritmikäytäntöjä eikä vain jaottelemaan jengiä arvosanalaatikoihin.
* Kurssin suorittaminen saattaisi kaivata hieman joustavuutta. Säilyttäisin kuitenkin ehdottomasti vapauden edetä tehtävissä omassa aikataulussa. Niiden ratkominen kun ei ajallisesti ole välttämättä lineaarista.
* Kurssi tuntui toimivan hyvin nyt, en vaihtaisi juuri mitään
* Joistakin tehtävistä saa pisteitä automaattisesti kun lähettää vastauksen, vaikka se olisi väärin. En tiedä otetaanko pisteitä sellaisista tehtävistä pois jotka ovat suurimaksi osaksi oikein, mutta epävarmuus saattaa olla epämukava jos kurssin suoritus riippuu parista pisteestä. Olisi mielestäni parempi jos tällaisia tehtäviä olisi mahdollisimman vähän.
* Kurssikirja oli minusta melko vaikeasti ymmärrettävä, päädyin hakemaan apua googlesta useammin kuin kurssikirjasta. Opetusvideot oli suureksi avuksi, enemmän samankaltaisia olisi hyvä.
* olisi kiva, jos olisi lisää esimerkki videoita:)
* Esimerkkitehtäviä saisi olla enemmän ja enemmän perusasioiden opettelua. Lisää myös videomateriaalia.  Nyt on niin, että tehtävä toisensa jälkeen jokainen koodaa tyylillään. Eli voisi enemmän ohjata oikeaan ratkaisutapaan eikä niin, että pitää yksin keksiä ratkaisu kokonaan kaikissa tehtävissä. Moni kuitenkin opiskelee yksin.  Myös mahdollisimman yksinkertainen malliratkaisu on parempi kuin viimeisen päälle hiottu ja mahdollisimman lyhyt.  Varsinkin kurssin loppua kohti olisi saanut olla enemmän käytännön esimerkkikoodia materiaalissa. Nyt on kovin teoriapainotteinen.
* Tekemällä opetusmateriaalista yksityiskohtaisemman.
* Materiaaleissa voisi olla enemmän esimerkkejä siitä, millaisissa tilanteissa tietorakenteita ja algoritmeja voisi hyödyntää.
* Kurssilla voisi olla lisää esimerkkitehtäviä. Kurssikirjan sekä videoiden avulla jotkin tehtävät eivät kuitenkaan avautunut ollenkaan.
* Osa tehtävistä on mahdottomia jos tehtävänantoa seuraa tarkasti.  Tehtävistä oppiminen on vähän hassua, koska opit vain jos ratkaiset jonkun tehtävän. Jos et saa tehtävää ratkaistua, et opi yhtään mitään. Monet tehtävänannot on todella epäselviä. En vieläkään tiedä mitä joissain tehtävissä halutaan vastaukseksi. Paremmat esimerkit ja tehtäväkuvaukset varmaan auttaisi tuossa.  Etäohjauksia olisi hyvä olla tarjolla, käsittääkseni nyt oli vain yliopistolla. Tira -kirja on hyvä, mutta siinä voisi vähän hioa taittoa ja kuvien paikkoja. Välillä lauseet tai kappaleet katkeaa oudosti kuvaan, tai kuva on eri paikassa siitä kappaleesta missä sitä käsitellään. Keko ja puu kaipaisi ehkä muutamia erilaisia esimerkki kuvia että sen toimintaperiaate selkeytyisi paremmin.
* Toivoisin kaikista saavani kaikista tehtävistä vastaukset kurssin jälkeen.
* Tehtävät tuntuivat usein aika sellaisilta "ratkaise tämä arvoitus"-tyylisiltä. Olisin toivonut enemmän kontekstia viikon aiheen (esim. keko) lisäksi.

### Muita huomioita

* Kivaa päättelyä ja oppii paljon pythonista ja eri toteutustapojen nopeuksista. Aika raskas kurssi.
* Ihan tosi iso kiitos siitä, että kaikki tehtävät tulivat kerralla tarjolle! Tämä on ollut ihan mahtavaa, että on saanut tehtyä läpipääsyyn vaadittavat tehtävät ensin pois alta ja loppukurssin voi sitten kaikessa rauhassa pyhittää vaikeammille tehtäville ilman pelkoa siitä, että kurssi jää suorittamatta. Eikä tarvitse pelätä, että viimeinen viikko on silkkaa murhaa vaikeiden tehtävien kanssa. Jokainen voi jakaa sitä opiskelukuormaa oman tilanteensa mukaan ja hätäisimmät ovat varmaan jo hyvää vauhtia Tira II:n kimpussa.   Minua ei haitannut ollenkaan, että mitään liveluentoja ei ole. Asiathan eivät miksikään muutu (mitä nyt Java vaihtunut Pythoniksi) ja tehdyt videot eri aiheista ovat todella hyviä. Niitä on hyvä katsella sitä mukaa kun itselle sopii ja useampaan kertaan. Tirakirjakin vaikutti todella hyvältä ja mielenkiintoiselta. En kaikkea kahlannut läpi, mutta niiltä osin kun katselin, niin tuntui oikeinkin selkeältä opukselta.   Työmäärän kohdalle laitoin sopiva, koska minusta tältä kurssilta on mahdollista päästä läpi sopivalla työmäärällä. Hyvä arvosana vaatii useimmilta varmasti raskasta työmäärää, mutta minusta hyvän arvosanan eteen pitäisi joutuakin tekemään kovasti töitä. Harjoittelemalla ja puurtamalla se osaaminen syvenee.
* Oli mukava että discord kanavalta pystyi kysymään apuja, vaikkakin itselleni se ei koitunut oikein avuksi.
* Kiitos kurssista.
* Kurssi tuntuu opettavan itsenäistä ongelmanratkaisua, mutta luulisin kurssin olevan monelle paljon vähemmän työläs, jos voisi säästyä joiltain lähestymistavoilta tehtäviin mm. vinkkejen avulla. En itse mene helpolla pyytämään apua(enkä ole varmastikaan ainoa), ja minua olisi auttanut monessa paikassa esim. lähestymistavan rajaaminen. 
* Tsemppiä ja voimia!
* Discordista oli paljon apua! Yritän tira 2:n aikana kokeilla myös pajaohjausta. Kiitos hienosta kurssista!
* Ehkä kurssin rakenteet ovat painottuneet enemmän läsnätukeen, mutta toivoisin lisää luettavaa materiaalia, joka tukisi tehtävien suorittamista. Videot ovat toki olleet myös hyviä. Toisinaan kuitenkin edelleen on joutunut käyttämään liikaa aikaa per tehtävä, jotta sen on saanut suoritettua. Toki kyse varmaan omista opiskelutavoista, oppimisvalmiuksista, kokemuksesta jne. mutta voisi olla vielä kattavammat materiaalit, joista saisi ideoita tehtävien tekemiseen. Itsellä ei ole päivätöissä käyvänä ja perheellisenä ihmisenä mahdollista osallistua lähitukeen, joka varmaan parhaiten auttaisi näiden tehtävien tekemisessä.
* ei
* Kurssi oli haastava, mutta tehtävien vaihtelevuus haasteen lisäksi teki kurssista addiktoivan.
* Kiva kun kurssin voi tehdä täysin etänä. Hyvä kun aikataulu ei ole niin tiukka kuin aikaisemmilla toteutuksilla
* Kiitos suuresti kaikille kurssin toteutukseen osallistuneille!
* Hyvä kurssi ja mielenkiintoinen aihe sellaisellekin joka lähtee 20 vuoden tauolta aihetta opiskelemaan. Toki ns. syvästä päästä.
* Kiitos kurssista!
* En ole vielä perehtynyt kurssin loppupuolen materiaaleihin niin en tiedä käsitelläänkö aihetta. Perusteellisten testien muodostamisperiaatteet. Koska asia tulee toistuvasti vastaan harkkoja palautellessa.
* Kiitos. Hyvä materiaali. Selkeä oppikirja ja videoclipit
* Tosi hauska kurssi! Yksittäisistä tehtävistä: Minimikeko (v7t5) malliratkaisu oli hieman vaikea selkoinen. Sain selvää tuijottelun jälkeen, mutta jos en olisi saanut itse ratkaistua tehtävää ja lukisin malliratkaisua kurssin päättymiesn jälkeen, voisi tulla vaikeuksia; hieman lisää selitystä olisi paikallaan.
* Kurssi opetti näkemään algoritmien suunnittelua uudesta näkökulmasta
* Discord oli hyvä muutamissa tehtävissä joihin jumahti!
* Paras asia kurssissa on yksi tiukka deadline, koska tehtävät avautuvat yksilöille eri tavalla ja jotkut tehtävät saattavat viedä hetken joiltain opiskelijoilta ja toisilta taas viikkoja. Tirakirjan pseudokoodien tutkailu pakotti miettimään oman koodin rakentamista pythonimaiseksi, mikä on omasta mielestä hyvä asia. On hyvä, että kurssilla on Discord -kanava, jolla opiskelijat voivat kysellä apua ja sieltä on ollut hyvä hakea tietoa, kun on jäänyt jumiin omien algoritmiajatuksien syövereihin. Lisäksi on hyvä, että kurssin Mooc -sivulla on lisämateriaalina videoita, jotka ovat opiskelijan apuna.
* Hyvää kurssissa oli se, että ei ollut viikoittaista palautusta vaan kaikilla tehtävillä oli sama deadline. Tämä vähensi huomattavasti stressiä. Discord-kanavasta oli myös paljon apua!
* Oli minulle vaikea, vaikkakin mielenkiintoinen kurssi. Kurssin läpäisemiseksi huonoimmallakin arvosanalla piti nähdä vaivaa.
* Materiaalin ja harjoitustehtävien välillä oli aika syvä kuilu. Se jäi ainakin mietityttämään, että onko kaikki harjoitustehtävät sellaisia, että ne pitäisi osata ratkaista kurssin materiaalin perusteella vai onko tarkoitus, että ratkaisun ideaa pitää lisäksi googlailla tai etsiä vinkkejä tehtäviin kurssin discord-kanavalta.
* Viikon viimeisiin tehtäviin upposi usein rutkasti aikaa, mutta olipahan kerrankin haastavia tehtäviä. Koen oppineeni tällä kurssilla paljon algoritmeista ja niiden tehokkuudesta. Mielenkiintoinen kurssi. Toivon kakkososalta samanlaisia haasteita.
* Onko järkeä jos kurssin keskimääräinen läpäisyprosentti on alle 50%? Kurssin voi myös reputtaa jos saa kaikista viikoista täydet pisteet, muttei millään saa yhdelle viikolle viittä tehtävää.
* Tehtävät ovat haastavia ja vaativat sopivasti pähkäilyä miten ne saadaan tehtävän annon mukaisesti ratkaistua. Joissakin tapauksissa voisi hieman enemmän avustaa, esimerkisi voisi kertoa joitakin mahdollisia vaihtoehtoja miten tehtävään kannattaa pureutua.
* Kurssi on aivan mahtava, vaikkakin vaatii paneutumista: mitään ei saa ilmaiseksi vaan omien oivallusten merkitys on suuressa roolissa. Kuitenkin itselle juuri tämä seikka teki tehtävien läpisaannista niin palkitsevaa ja huomasi olennaista kehittymistä ongelmanratkaisutaidoissa.
* Pidin erittäin paljon siitä, että kaikilla kurssin tehtävillä on yhteinen deadline. Tämä mahdollisti minulle suotuisan tavan käydä kurssi niin, että tein aluksi joka viikolta 5-6 ensimmäistä ja sitten käytin loppuajan vaikeampien tehtävien kanssa.
