---
title: Pelisäännöt
hidden: true
---

# Pelisäännöt

Koska kurssi suoritetaan ratkomalla tehtäviä, on oleellista, että olet tuottanut palauttamasi ratkaisut itsenäisesti.

## Mitä saa tehdä?

* Saat käyttää vapaasti kaikkea kurssimateriaalia (oppikirja ja kurssisivuston sisältö) ja ottaa mallia sen esimerkeistä.

* Saat keskustella kurssin tehtävistä vapaasti muiden opiskelijoiden kanssa ja etsiä tietoa netistä ja muista lähteistä.

* Saat ottaa koodissa mallia kurssin ulkopuolisista esimerkeistä, jotka liittyvät ohjelmointikielen ominaisuuksiin.

## Mitä ei saa tehdä?

* Et saa palauttaa ratkaisua, joka perustuu osittain tai kokonaan toisen henkilön tekemään tai netistä löytyneeseen koodiin.

* Kun palautat koodin, sen tulee olla alusta alkaen itse kirjoittamasi ilman, että katsot ratkaisua kirjoittaessa mallia kurssimateriaalin ulkopuolisesta koodista.

## Lähteiden merkintä

Jos ratkaisussa käyttämäsi algoritmi perustuu ideaan, jonka olet löytänyt netistä, laita koodiin kommenttiin linkki kyseiselle sivustolle.

## Miksi näin?

Monissa tilanteissa ohjelmoinnissa on hyvä tuottaa koodia yhdessä muiden kanssa ja hyödyntää netissä olevaa valmista koodia. Kuitenkaan tämän kurssin tehtävissä päämäärä ei ole saada jotenkin aikaan halutulla tavalla toimiva koodi, vaan oppia _itsenäistä ajattelua ja ohjelmointitaitoa_. Tämä ei toteudu kopioimalla koodia muualta.

Esimerkiksi jos haluat tuottaa satunnaislukuja Pythonissa etkä tiedä tai muista, miten se tehdään, ei ole mitään pahaa etsiä valmis esimerkki hakusanalla "python random numbers" ja kopioida koodi siitä. Jokaisessa ohjelmointikielessä on oma tapansa luoda satunnaislukuja eikä siinä ole mitään syvällistä – se vain täytyy tietää.

Sen sijaan kun kurssilla on tehtävä, jossa tulee suunnitella ja toteuttaa algoritmi annettuun ongelmaan, valmiin koodin kopioiminen muualta pilaisi oppimisprosessin. Tällaisessa tehtävässä ei ole tavoitteena etsiä jostain valmis koodi juuri kyseiseen ongelmaan, vaan oppia itsenäistä taitoa, joka soveltuu myöhemmin moniin tilanteisiin.
